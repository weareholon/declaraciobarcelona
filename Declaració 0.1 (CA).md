#Esborrany de la declaració sorgint del grup Llavor, a Febrer de 2024.

Diversitats
La cultura ha de promoure el reconeixement de la diversitat com a fonament de dret i equitat, tot parant especial atenció en evitar la segregació i la discriminació. 
A partir d’aquesta coordenada la idea és abordar diversitats vinculades a qüestions ètnic-racials, religioses-espirituals, identitàries a escala individual i col·lectiu, físiques, la consideració dels pobles originaris, decolonialitat, lingüístiques, etc.

Memòries, patrimoni i cultures populars
La cultura ha de promoure i estimular la construcció democràtica de la memòria, la reparació dels danys i abusos causats històricament, i el reconeixement del paper que juga el patrimoni material i immaterial en la configuració de les identitats culturals. 
Per tant, s’ha de donar espai i valorar totes les formes de coneixement, i el paper del patrimoni i les cultures populars i tradicionals com a elements de valor públic i bé comú constitutiu de les diferents societats. 

Territorialitats
La cultura ha de reconèixer la influència del territori situat on es produeix i presenta la cultura. Reconèixer on passa la cultura és també reconèixer el dret que passi. 
Per tant, cal abordar el paper de la cultura pel reconeixement de noves centralitats, la protecció i defensa dels espais públics i la diversitat d’elements socioeconòmics entre contextos urbans i rurals com a aspectes fonamentals per garantir els drets culturals.

Entorns digitals
La cultura ha de promoure la defensa de l’esfera digital com un bé comú. 
Vetllar per entorns democràtics, oberts, segurs, respectuosos i accessibles tot lluitant contra la concentració de poder, la vigilància de dades, la manipulació algorítmica, el discurs de l’odi i la influència interessada sobre el flux d’informació digital. 
Per tant, estimula la protecció i creació d’eines d’intercanvi lliures, transparents, basades en la relació entre persones i que ajudin a la cultura i als creadors i creadores. 

Educació i Mediació
La cultura ha de promoure l’accés a l'educació artística i cultural en contextos formals i no formals, foment d'habilitats i coneixements com a bagatge fonamental per a garantir la igualtat d’oportunitats. 
En aquest sentit, cal enfocar el paper fonamental de la mediació cultural, literària i artística - al voltant d’elements transversals com la interculturalitat, la diversitat o el patrimoni, etc. - que conforma un tipus de pràctica que s'inscriu sota accions culturals col·lectives on l'acció se centra en els processos de creació a partir d'experiències col·laboratives des del protagonisme ciutadà i la seva idiosincràsia i context.

Innovacions socioeconòmiques
La cultura ha d’incloure l’objectiu de la justícia i sostenibilitat en termes socials, laborals i econòmics. 
És per això que cal reconèixer els contextos d’innovació socioeconòmica en l’àmbit cultural a partir d'experiències democràtiques que garanteixin alhora processos de creació i distribució justos i un accés sostenible pel conjunt de la ciutadania.

Governances
La cultura ha de promoure formes de governança i sistemes d’organització que han d’acompanyar-los. 
Per això, cal desenvolupar espais de participació en la presa de decisions, innovar en els models de gestió i apostar per la transparència mitjançant un seguiment democràtic de pressupostos i distribució de recursos.

Béns comuns i cultura comunitària
La cultura ha de promoure l’articulació i cohesió social a través del reconeixement del dret a les pràctiques culturals i l’impuls de l’acció comunitària. 
Aquesta mirada busca garantir que el conjunt de la ciutadania pugui desenvolupar les seves inquietuds i capacitats creatives i identitats culturals a través de la facilitació d’espais, recursos i coneixement. 
Projectes on la cultura és un dret exercit per tothom i es comparteix com a patrimoni col·lectiu, són fonamentals per comprendre la capacitat de la cultura per arrelar als nostres pobles i ciutats.

Transició ecològica justa
La cultura ha de contribuir a donar resposta als reptes derivats del canvi climàtic, i per tant afrontar les transformacions en els modes de producció perquè contemplin el respecte als recursos i l’entorn natural i la seva interrelació amb les societats. 
És per això que  s’ha de parar atenció a la càrrega social que hi va associada, demanant els esforços a aquells que disposen i acumulen els mitjans de producció i no empitjorant la situació de les zones i les persones més vulnerables del planeta.

Creació, recerca i experimentació
La cultura implica, també, la defensa, protecció i articulació d’una part imprescindible de l’art i la cultura: l’experimentació, l’assaig, la recerca i l’error en la producció cultural. 
Per això, s’estimula la producció d’espais, recursos i reconeixement.  En aquest sentit cal entomar també les condicions materials de la creació i la producció cultural des de la mirada dels treballadors i treballadores de la cultura.

Equitat i salut social
La cultura és un del paquet d’àmbits que ajuden al desenvolupament d’una vida en millors condicions socials i materials. 
Des de la cultura cal reconèixer tots aquells factors que permeten a la ciutadania desenvolupar una vida en dignitat. Aquesta coordenada ens situa alguns reptes vinculats al paper que juga la cultura al llarg de la vida (infància, joventut, maduresa, vellesa), a la salut mental, al dret a l’habitatge, o amb el benestar emocional, entre d’altres.

Cultura de la pau
La cultura ha de promoure les idees que defensen una convivència en harmonia, el respecte mutu i la resolució pacífica dels conflictes. 
En aquest sentit, també han d’oferir un argument sòlid per assegurar una convivència pacífica a tots els nivells, l’antibel·licisme i la lluita contra els discursos d’odi i les discriminacions.

Dret de la cultura i marcs jurídics
La cultura necessita mecanismes normatius i jurídics que vetllin per la seva existència, garantint-los i fent-los exigibles. 
Aquesta coordenada busca valorar la dimensió jurídica del dret en la cultura per veure com pot eixamplar els seus potencials a partir del conjunt de coordenades presentades.
