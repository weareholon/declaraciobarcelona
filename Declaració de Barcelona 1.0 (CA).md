# Esborrany de la declaració sorgint del grup Cultiu, a Maig de 2025.
Envia esmenes o comentaris sobre la Declaració a culturopolis@diba.cat 

## **Preàmbul**

La Declaració de Barcelona pels Drets Culturals respon a un context global d’agudització de crisis climàtiques i socials i també de tensió creixent a causa de canvis en l’ordre mundial. En aquest procés de transició ple d’ambigüitats i tensions s’està fent evident el rol cabdal de la cultura per fer avançar visions de futur sobre els presents en disputa.

Una forma d’explicar els presents en disputa és a través de formes culturals promovent els drets humans i del planeta i de formes culturals promovent una reacció cap a aquests marcs normatius. Aquesta declaració reconeix la crisi profunda dels marcs normatius sorgits de la Segona Guerra Mundial, tant per qui en critica el contingut, com per qui critica que se segueixen utilitzant els drets humans i la democràcia de forma retòrica per perpetuar les pitjors atrocitats. Per això la Declaració de Barcelona pels Drets Culturals construeix sobre exemples culturals que superen el nihilisme i les lluites dels últims contra els penúltims. La Declaració vol posar de manifest que sempre hi ha una dimensió cultural en l’exercici i defensa de qualsevol dret humà i del planeta, i que les pràctiques culturals poden promoure dignitat humana d'acord amb aquests marcs normatius. 

A continuació presentem àmbits especialment actius on considerem que s’està disputant la promoció o erosió els drets humans i del planeta, i les formes que prenen les pràctiques culturals en cada àmbit específic.

## **Diversitats**

Les pràctiques culturals i tot el que les envolta poden promoure les diversitats i el reconeixement de la pluralitat de les persones i cultures en les societats actuals, així com el respecte als seus drets i llibertats. Aquest reconeixement és el fonament de dret i equitat, per evitar la segregació i la discriminació per diferències ètnic-racials, religioses i espirituals, identitàries, de sexe-gèneres, físiques i mentals, ideològiques i intel·lectuals, lingüístiques, incloent-hi la consideració dels pobles originaris, tant a escala individual com col·lectiva.
Aquestes pràctiques culturals reconeixen i enriqueixen la societat. Tenen la capacitat de crear mecanismes d’equilibri i transformació que garanteixen la participació activa de tota la ciutadania, i en especial, de les persones històricament discriminades. Les pràctiques i formes de vida que fomenten i preserven la biodiversitat cultural, tenen la capacitat d'instituir  imaginaris culturals i simbòlics capaços de pensar un futur en comú.

### **Quan la cultura erosiona drets en relació amb les diversitats**
- Es construeix un marc cultural homogeneïtzador que veu la diversitat com una amenaça i la subordina als interessos del mercat i de les institucions.
- Es defensa la cultura majoritària en detriment de les minories i/oi col·lectius minoritzats sense garantir els seus drets culturals.
- No es reconeix el caràcter mestís, híbrid i plural d'una nació, alimentant discursos identitaris i essencialistes.
- Es promou la creació i difusió cultural de manera desigual, excloent del dit sistema cultura les minories i/o col·lectius marginalitzats i vulnerabilitzats, generant desigualtats sistèmiques i violències simbòliques.
- Es construeixen memòries col·lectives i històriques esbiaixades que invisibilitzen la pluralitat nacional i les aportacions de les persones i comunitats minoritzades.
- Els protocols, plecs, subvencions i concursos públics esdevenen eines de discriminació estructural.
- S’actua des de la tokenització cultural fomentant la inclusió simbòlica i superficial d'elements culturals dels grups minoritaris i minoritzats, sense una veritable transformació en les estructures o sistemes que perpetuen la desigualtat.
- Es generen formes subtils de violència simbòlica a conseqüència del paternalisme, l’assistencialisme i del bonisme.

### **Quan la cultura promou drets i obre camins de transició**

- Reconeix i preserva la diversitat cultural, lingüística, identitària, física, mental i intel·lectual com a element estructural i font de riquesa col·lectiva.
- Dona visibilitat a la diversitat de llengües maternes que es parlen en cada territori.
- Construeix una memòria col·lectiva i comuna que incorpori la pluralitat d’orígens, experiències i identitats.
- Reconeix el caràcter mestís i híbrid de moltes cultures i el seu compromís amb la defensa dels drets culturals arreu.
- Defuig la lògica d’homogeneïtzació mercantil i defensa la diversitat com a equilibri i font de creativitat i transformació.
- Garanteix una difusió cultural equitativa, amb accés real per a tothom.
- Incorpora altres maneres de pensar i fer per no repetir els errors que han generat desigualtats i violències.
- Suma capacitats i crea espais d’expressió per a formes de diversitat en transformació constant.

## **Cultura de la pau**

Són abundants les pràctiques culturals que promouen valors de la convivència, el respecte mutu i la resolució pacífica dels conflictes. Construint imaginaris col·lectius que defensen l’antibel·licisme, la lluita contra els discursos d’odi i les discriminacions, assegurant una convivència pacífica a tots els nivells.

### **Quan la cultura erosiona drets amb relació a la cultura de la pau**

- Reprodueix narratives i artefactes culturals que potencien imaginaris bel·licistes, apocalíptics o de rearmament.
- Legitima discursos autoritaris, xenòfobs, racistes o homòfobs que fomenten el conflicte i la fragmentació social.
- Evita confrontar el racisme institucional i incomoda qualsevol qüestionament dels privilegis estructurals.
- Contribueix a individualitzar els conflictes i el malestar, en lloc de fomentar l’abordatge col·lectiu i la cura mútua.
- Difon discursos que naturalitzen la guerra com a inevitable o justificada, sense fer visibles els interessos econòmics i polítics que la sostenen.
- Debilita les pràctiques de reconciliació i de reconeixement de l’altre, i limita les capacitats de construir pau social.
- Participa del rentat d’imatge d’institucions o esdeveniments que reben finançament de la indústria armamentística.

### **Quan la cultura promou drets i obre camins de transició**

- Visibilitza i denuncia el negoci de la guerra i els actors que l’alimenten, qüestionant-ne la legitimitat.
- Dona suport a iniciatives que abracen el conflicte com a espai potencial per construir convivència i justícia.
- Reconeix la dimensió de gènere en la cultura de la guerra i la pau, posant en valor el paper de les dones com a constructores de pau.
- Promou espais comunitaris com a alternatives als dispositius policials per a la resolució de tensions socials.
- Situa la cultura de la cura —els sabers de les mares i àvies— com a fonament de la pau i el benestar col·lectiu.
- Defensar una societat entesa com un mosaic de tessel·les iguals i diferents, on tothom hi té lloc i reconeixement.
- Reivindica el paper de la cultura en l’equilibri de conflictes asimètrics de poder.
- Facilita la comprensió dels interessos econòmics que sostenen els conflictes armats.
- Reforça, amplia i legitima moviments de protesta i acció col·lectiva per la justícia global.
- Reconeix que el conflicte és inevitable i fins i tot necessari, i que la cultura pot ser una eina per abordar-lo de forma transformadora.
- Integra la dimensió racial en la cultura de la pau i evita reduir-la a discursos pacificadors neutres.

## **Governances**

Són abundants les pràctiques culturals que impliquen formes de governança i sistemes d’organització que l’acompanyen, espais de participació en la presa de decisions, innovacions en els models de gestió i apostes per la transparència mitjançant un seguiment democràtic de pressupostos i distribució de recursos.

### **Quan la cultura erosiona drets amb relació a la governança cultural**

- Es reprodueixen estructures jeràrquiques en la presa de decisions, centrant-se en el qui i no en el com.
- Es promou la participació ciutadana en cultura sense garantir temps, condicions ni remuneració digna, convertint aquest treball en voluntariat encobert.
- Es manté la manca de marcs jurídics clars sobre els drets culturals, dificultant-ne la defensa, la implementació i la divulgació.
- Es cronifica la insuficiència de finançament públic per garantir els drets culturals.
- No es generen espais públics i segurs per a la participació cultural de tota la ciutadania.
- Es debilita la confiança social en la vida cultural per manca de transparència, accés a dades i rendició de comptes.
- Es fa un mal ús de la llei de contractes, es produeix abús de les licitacions o s’imposa una “dictadura dels tècnics” que limita la capacitat creativa i crítica de la gestió cultural.

### **Quan la cultura obre camins per enfortir la governança democràtica**

- Fomenta un funcionament administratiu respectuós amb les dinàmiques culturals i adaptat a les seves velocitats.
- S’articula a través d’infraestructures públiques, comunitàries i autogestionades que garanteixen l’accés i la participació.
- Requereix situar la cultura com a prioritat política i augmentar els pressupostos públics destinats al sector cultural.
- Implica la creació d’aliances entre institucions i entitats culturals per afavorir la transferència de coneixement i recursos.
- Exigeix incorporar la perspectiva de gènere i la diversitat en els espais de governança cultural.
- Avança en la creació de marcs jurídics i legislatius, com l’avantprojecte de llei de drets culturals.
- Requereix dignificar les formes de participació, garantint condicions justes i evitant l’explotació.
- Afavoreix un estat d’opinió favorable sobre els drets culturals i enforteix la seva transversalitat en altres àmbits.
- Promou estils de gestió i direcció de serveis i equipaments culturals respectuosos amb els drets culturals, la transparència i la participació.

## **Educació i mediacions culturals**

El vincle entre cultura i educació promoure l’accés a l’educació artística i cultural en contextos formals i no formals, i aporta habilitats, competències i capacitats per garantir la igualtat d’oportunitats i la participació cultural de la ciutadania i el pensament crític. 

### **Quan la cultura erosiona drets amb relació a l’educació i la mediació cultural**

- Es manté una visió consumista de la cultura, centrada en la captació de públics i el consum passiu i acrític.
- Falta interlocució i reconeixement mutu entre el sistema educatiu i el sistema cultural.
- Es redueix la mediació a una eina de màrqueting amb un objectiu instrumental.
- Les arts i la cultura no són reconegudes com a àmbits de coneixement ni com a espais d’aprenentatge dins del sistema educatiu.
- Les polítiques públiques no prioritzen ni doten de finançament suficient l’educació artística i la mediació cultural.
- No es reconeix la cultura com a espai de debat, contrast d’idees i transformació social.
- No es reconeix l’educació com un procés col·lectiu també fora de l’àmbit institucional.
- Es deslegitimen sabers i pràctiques que desborden els marcs eurocèntrics.
- Es confon cultura amb entreteniment, i es perden les dimensions crítiques, educatives i comunitàries de les pràctiques culturals.
- Es desatén col·lectius com l’educació d’adults o les necessitats educatives especials.
- L’educació pot arribar a homogeneïtzar si no parteix del reconeixement de les diferències culturals i contextuals.

### **Quan la cultura promou drets i obre camins de transició**

- Genera relats que fomenten el pensament crític i el debat social.
- Garanteix el dret a una participació cultural equitativa i significativa.
- Promou una noció de mediació que va més enllà de la simple dinamització de processos participatius, problematitzant la relació entre ciutadania i institucions.
- Reforça la mediació crítica com a espai de reflexió, de creació d’agència col·lectiva i de construcció d’imaginaris compartits.
- Dona suport a espais comunitaris, comunals o autogestionats amb vocació educativa.
- Converteix els equipaments culturals en recursos comunitaris que impulsen processos de mediació arrelats al territori.
- Desenvolupa projectes compartits entre agents culturals i centres educatius, generant espais híbrids de coneixement.
- Enforteix el vincle entre biblioteques escolars i biblioteques públiques per a la millora de la lectura, l’expressió escrita i l’accés a la informació.
- Impulsa debats i nous relats sobre migracions, diversitat i antiracisme en el context educatiu.
- Reivindica l’educació en llenguatges artístics (incloent-hi l’audiovisual) per interpretar la complexitat del món.
- Integra les arts i la cultura com a formes de coneixement en tot el cicle educatiu, i obre la porta a revisar continguts curriculars.
- Vincula art i ciències com a formes complementàries d’aprenentatge.
- Promou pràctiques culturals que fomentin el veïnatge i l’arrelament comunitari.
- Reconeix la tasca educativa dels agents culturals, des de la seva pròpia pràctica.

## **Memòries, patrimonis i cultures populars**

Les pràctiques culturals promouen i estimulen la construcció democràtica de la memòria, la reparació dels danys i abusos històrics i el reconeixement del paper que juga el patrimoni material i immaterial en la configuració de les identitats culturals. Això implica donar espai i valorar totes les formes de coneixement, així com el paper del patrimoni i les cultures populars i tradicionals com a elements de valor públic i bé comú constitutiu de les societats.

### **Quan la cultura erosiona drets amb relació a les memòries, el patrimoni i les cultures populars**

- Congela el patrimoni i les cultures populars, convertint-les en relats oficials inamovibles i desvinculats del present.
- Els arxius s’organitzen i indexen des de criteris classistes o exclosos de la mirada crítica contemporània.
- Oculta o arracona els patrimonis i les memòries incòmodes, silenciant relats que incomoden el consens institucional.
- No reconeix l’espoli del patrimoni colonial ni estableix polítiques de restitució simbòlica i material.
- Genera una producció social de la memòria esbiaixada, invisibilitzant experiències, col·lectius o conflictes.
- No garanteix el dret a remesclar, reinterpretar i reimaginar la tradició pròpia, congelant-la en visions essencialistes.
- Separa el patrimoni de la natura i dels sabers ancestrals, trencant el vincle entre cultura, territori i comunitat.
- Subordina la vida cultural a l’“alta cultura”, menystenint els sabers populars i les pràctiques quotidianes.
- Genera narratives falses o esbiaixades sobre “els altres”, erosionant la possibilitat d’una memòria compartida.
- Destrueix patrimonis amb valor històric sense context ni pedagogia, dificultant-ne la comprensió crítica (p. ex. patrimoni franquista).
- Apropia treballs culturals arrelats al territori per part de plataformes o institucions que els instrumentalitzen amb finalitats pròpies.

### **Quan la cultura promou drets i obre camins de transició**

- Reivindica el dret a reinterpretar i reinventar constantment les tradicions i imaginaris col·lectius.
- Activa processos de decolonització de les memòries, els patrimonis i les cultures populars.
- Dona valor als sabers “inútils”, a la cultura material quotidiana i als coneixements informals.
- Impulsa curadories crítiques dels fons museístics per generar lectures transformadores i plurals.
- Vincula el patrimoni i la memòria amb la natura i els sabers ancestrals, reconeixent-ne el valor viu.
- Protegeix i incentiva la transmissió comunitària dels coneixements, fomentant l’arrelament i la pertinença.
- Reconeix els arxius com a espais centrals de memòria, revisables i oberts a múltiples lectures.
- Fa dels actes de memòria una pràctica col·lectiva i viva, que incorpori els episodis silenciats o incòmodes.
- Impulsa l’educació patrimonial des d’una lògica 360º (escola, museus, biblioteques, espais culturals comunitaris, carrer...).
- Amplia els límits de la cultura tradicional, revisant els protocols festius des d’una mirada inclusiva i crítica.
- Dona llum a episodis obscurs del passat i del present, construint una cultura que repara i transforma.
- Promou la recerca empírica com a eina per reconstruir memòries col·lectives diverses.
- Situa la memòria com a eina per afrontar els problemes actuals, facilitant la maduresa social i el diàleg intergeneracional.
- Torna a donar crèdit a l’acadèmia i a la ciència crítica per combatre les fake news i els discursos d’odi.

## **Equitat i salut social**

L’equitat i la salut social tenen una dimensió cultural. El desenvolupament d’una vida digna i plena també està relacionat amb aquesta dimensió cultural. La cultura contribueix a generar pensament crític, reforçar els vincles comunitaris i enfortir la capacitat de les persones per viure amb benestar al llarg de totes les etapes vitals. Aquesta mirada situa la cultura en relació directa, entre d’altres drets socials, amb la salut mental, l’habitatge, el benestar emocional, la salut física, sexual i reproductiva, o la capacitat d’entendre i transformar les causes estructurals de la desigualtat.

### **Quan la cultura erosiona drets amb relació a l’equitat i la salut social**

- Es restringeix a una lògica de consum i espectacle, desvinculada del benestar col·lectiu.
- Participa de la invisibilització del treball de cures que sosté la vida.
- Legitima discursos neoliberals o individualistes que perpetuen desigualtats estructurals.
- Reprodueix desigualtats en la vida cultural, reforçant la bretxa social, econòmica, digital i territorial.
- Individualitza el malestar i promou una visió mercantilista de la salut, desconnectada del context comunitari.
- Fossilitza i institucionalitza la identitat cultural dels territoris, deslligant-la de la realitat diversa i quotidiana.
- Contribueix a processos de gentrificació, segregació i control de l’espai públic, en tensió amb el dret a l’habitatge i la ciutat.
- Reforça estructures de violència, desigualtats de gènere i discriminacions ètnic-racials o de classe.
- Precaritza el sector cultural, generant estrès, inseguretat i afectacions a la salut mental de les persones que hi treballen.

### **Quan la cultura promou drets i obre camins de transició**

- Reconeix les expressions de cultura no legitimada, arrelades als barris, a les comunitats o a les cooperatives d’habitatge, com a generadores de salut i benestar.
- Assumeix que garantir espais per a identitats no hegemòniques és part del dret a la participació cultural.
- Repensa l’espai públic com un lloc físic i simbòlic, des de l’arquitectura feminista fins a la crítica a la seva desincentivació segons el perfil social.
- Impulsa espais de relació lliures i igualitaris al carrer, als parcs, als centres esportius o a través de pràctiques comunitàries vinculades a la salut col·lectiva.
- Reconeix la interdependència entre cultura i habitatge, incloent-hi el sensellarisme com una qüestió cultural i de drets.
- Acompanya processos culturals emergents i diversos en entorns digitals i territoris estigmatitzats culturalment.
- Reinterpreta les identitats locals des d’una mirada oberta, no endogàmica i vinculada a la diversitat real del país.
- Fomenta el pensament crític col·lectiu i visibilitza les causes estructurals del malestar.

## **Creació, recerca i experimentació**

Les pràctiques culturals impliquen la defensa, protecció i articulació d’una part imprescindible de l’art i la cultura en general: l’experimentació, l’assaig, la recerca i l’error com a pràctiques culturals legítimes. Per això, cal estimular la generació d’espais, recursos i reconeixement per a aquestes formes de producció cultural. 

### **Quan la cultura erosiona drets amb relació a la creació, la recerca i l’experimentació**

- Tokenitza, instrumentalitza o mercantilitza la creació cultural, buidant-la de sentit crític i reduint-la a un producte.
- Només reconeix el valor del producte final, ignorant la importància del procés creatiu, la recerca i l’assaig.
- El personal, els processos, els ritmes i les normatives institucionals dificulten o bloquegen pràctiques experimentals.
- La precarització i la manca de regulació de la feina artística debiliten el dret a la creació i a la recerca.
- Es consolida una bretxa entre disciplines més llegibles i rendibles i aquelles més experimentals o difícils de codificar.
- No es garanteix el dret a l’experimentació cultural si no compleix objectius finalistes o de retorn econòmic.
- Es consideren innovadores només les pràctiques desenvolupades en espais institucionalitzats, invisibilitzant-ne d’altres.

### **Quan la cultura promou drets i obre camins de transició**

- Genera propostes transdisciplinars i laterals que connecten art, ciència i educació per afrontar reptes socials.
- Reivindica el treball intel·lectual i creatiu pel seu propi valor, més enllà de la seva rendibilitat econòmica.
- Dona centralitat al procés creatiu com a espai de recerca i d’imaginació d’altres formes de vida i relació.
- Estimula la producció d’arxiu i la revisió crítica del passat per evitar repetir cicles sense transformació.
- Reforça l’escriptura i la lectura col·lectiva com a formes d’experimentació i creació d’imaginaris compartits.
- Considera l’obra com un esborrany obert, una conversa amb la comunitat, més que un resultat tancat.
- Defensa la Renda Bàsica Universal com a condició necessària per garantir el dret a crear i experimentar.
- Reconeix el coneixement generat des de la recerca artística com a vàlid i rellevant en el conjunt de sabers socials.

## **Entorns digitals**

Hi ha nombroses pràctiques culturals promovent la defensa de l’esfera digital com un bé comú. Vetllant pel dret a avaluar i limitar la integració dels models tecnològics garantint la protecció dels drets humans, incorporant les diferències i buscant erradicar els usos que vulneren els drets fonamentals. Garantint la sobirania digital, estimulant la creació i la protecció d’eines lliures, abolint la mercantilització de les dades, i afavorint entorns que beneficiïn la cultura i els seus creadors i creadores.

### **Quan la cultura erosiona drets amb relació als entorns digitals**

- Assumeix sense qüestionar les eines, narratives i tecnologies dominants, consolidant marcs de pensament homogeneïtzants.
- Alimenta la privatització de l’entorn digital, facilitant l’extracció i monetització de dades, la mercantilització dels continguts i l’homogeneïtzació formal i narrativa.
- Reprodueix la crisi climàtica a través de la producció i consum massiu de continguts digitals d’alt impacte energètic.
- No combat la bretxa digital, afavorint l’exclusió de qui no té accés o formació per utilitzar les eines digitals.
- No garanteix el dret a mantenir-se desconnectat o a no digitalitzar determinades esferes de la vida.
- Oblida la protecció dels menors en els entorns digitals i la necessitat d’evitar-ne l’explotació com a usuaris o generadors de dades.
- No protegeix col·lectius vulnerabilitzats com les persones migrants, exposades a sistemes de vigilància i extracció de dades.
- Contribueix a la vigilància i control fronterer mitjançant infraestructures digitals invisibilitzades.
- Supedita el pensament i la creativitat cultural a dinàmiques de visibilitat, impacte i rendibilitat de les plataformes privades.

### **Quan la cultura promou drets i obre camins de transició**

- Reivindica el dret a una vida digital cultural fora de les grans plataformes i garanteix l’accés universal a les infraestructures digitals.
- Impulsa l’ús i reconeixement de plataformes no comercials, tecnologies de codi obert i xarxes descentralitzades.
- Estimula auditories de sostenibilitat energètica i una reflexió crítica sobre l’impacte climàtic de l’activitat digital.
- Reivindica el dret a la transparència i al control sobre les dades personals, així com el coneixement públic de les eines digitals.
- Posa en valor la creació col·lectiva i el reconeixement dels treballs invisibles associats a la generació de dades i continguts.
- Defensa el dret a no digitalitzar-se i a protegir l’esfera personal i comunitària de la mercantilització tecnològica.
- Estimula usos crítics i emancipadors de la tecnologia que incorporin diferències de llengua, gènere, origen, diversitat funcional o territorial.
- Reforça la sobirania digital com a condició per garantir drets col·lectius en un context de dependència tecnològica global.
- Facilita la comprensió i l’accés al coneixement sobre els entorns digitals i la presa de decisions informades.
- Genera narratives alternatives als discursos tecno-solucionistes i a la promesa permanent d’innovació.**

## **Transició ecològica justa**

Les pràctiques culturals fomenten imaginaris i significats col·lectius que són clau per afrontar la transició ecològica justa. Davant la crisi climàtica i ecosocial, les pràctiques culturals impulsen una relació amb l’entorn basada en la justícia ecològica i social, construeixen marcs per repensar els sistemes de producció i consum des del respecte als límits planetaris i la interdependència amb el món natural. Alhora, reforcen l’arrelament al territori i el sentit de pertinença, enfortint els vincles amb el lloc i les seves comunitats.

### **Quan la cultura erosiona els drets en la transició ecosocial**

- Construeix imaginaris de consumisme, individualisme i creixement il·limitat, desconnectats dels límits ecològics i de la justícia global.
- Genera pràctiques culturals amb impactes ambientals sovint invisibilitzats o maquillats a través de *greenwashing* institucional.
- Alimenta l’ecopessimisme i la sensació que no hi ha sortida possible, per la manca de narratives i prototips alternatius.
- Aborda la transició ecològica de manera superficial, sense fonamentar-se en coneixements científics ni valors ecològics.
- Buida de contingut els conceptes de sostenibilitat i transformació, convertint-los en eslògans buits de significat.
- Continua promovent infraestructures o esdeveniments amb alt impacte ambiental (com la Copa Amèrica o la promoció del cotxe elèctric), desconnectats d’un canvi estructural.
- Contribueix a mantenir la responsabilitat del canvi ecològic sobre els territoris empobrits i no sobre els centres de decisió i d’extracció.

### **Quan la cultura promou drets i obre camins de transició**

- Reconeix i incorpora coneixements tradicionals, locals i migrants, i construeix espais de cogestió del saber.
- Enforteix la relació entre participació ciutadana, co-gestió i solucions basades en la natura.
- Integra la sostenibilitat en equipaments i pràctiques culturals, assumint la responsabilitat de transformar-les.
- Il·lustra camins cap a la transició ecosocial a través de projectes locals, accions comunitàries o iniciatives d’àmbit cultural i científic.
- Fomenta imaginaris socio-ecològics post-creixentistes que connecten natura i cultura i construeixen desitjos col·lectius per a una transició digna.
- Ajuda a construir consensos socials sobre el model de transició necessari i just.
- Supera la dicotomia natura-cultura, remarcant-ne les interdependències i contribuint a fer-les desitjables.
- Incorpora l’equitat i la justícia local i global en totes les accions culturals vinculades a la transició.
- Denuncia els extractivismes d’empreses i estats, i qüestiona les causes estructurals de la crisi ecològica global.
- Aborda la transició ecològica des d’una perspectiva decolonial, reconeixent-ne l’origen colonial i evitant traslladar-ne les conseqüències als països del sud global.

## **Drets culturals i marcs jurídics**

Els drets culturals necessiten mecanismes normatius i jurídics que vetllin per la seva existència, els garanteixin i en facin exigible el compliment. Reconeixent que pertanyen al conjunt de drets humans, els drets culturals esdevenen una eina clau per eixamplar els potencials de la cultura i de la participació en la vida cultural.

### **Quan la cultura erosiona drets amb relació al marc jurídic i normatiu**

- No es garanteix l’exercici efectiu dels drets culturals, convertint-los en privilegis en lloc de drets universals.
- Es limita la cultura a la dimensió individual, obviant els drets col·lectius i la seva expressió comunitària.
- No s’integren els drets culturals dins les xarxes de drets econòmics i socials, deixant-los fora dels mecanismes de defensa jurídica.
- Es perpetua la manca de garanties territorials, oblidant el dret d’accés, participació i contribució a la cultura de les persones que viuen en entorns rurals o perifèrics dels centres de poder.
- Es bloqueja o retarda l’aprovació de lleis específiques de drets culturals, debilitant el seu reconeixement legal.
- S’utilitzen els drets culturals per justificar la vulneració d’altres drets humans (per exemple, la llibertat d’expressió en discursos d’odi).
- No es té en compte que molts gestors i creadores culturals migrants no tenen accés als mateixos drets per la seva condició administrativa.
- No es reconeix ni es regula la col·laboració público-comunitària com a garant de drets culturals.
- Es manté una pràctica institucional que vulnera els drets laborals en el sector cultural.

### **Quan la cultura promou drets i obre camins de transició**

- Reivindica els drets culturals com a part central de la democràcia i la cohesió social en un món polaritzat.
- Exigeix l’aprovació d’una llei de drets culturals per fer-los exigibles i garantir-los com a bé comú.
- Promou una agenda i un calendari cultural de ciutat que reflecteixi la diversitat cultural existent.
- Reconeix els protocols internacionals de defensa dels drets culturals i la necessitat d’implementar-los localment.
- Incorpora la creativitat jurídica i administrativa com a eina per fer efectius els drets culturals més enllà de les rigideses normatives.
- Defensa el dret de garantia territorial per assegurar que viure en un entorn rural o perifèric no suposi renunciar als drets culturals.
- Situa les pràctiques innovadores comunitàries com a base per a una renovació jurídica adaptada a les realitats socials.
- Reforça la responsabilitat de les institucions en el desplegament legal dels drets culturals.
- Dona veu a actors socials, cooperatives i col·lectius en la definició de marcs jurídics culturals, reconeixent la seva expertesa pràctica.

## **Territorialitats**

Les pràctiques culturals reconeixen la influència del territori on es produeix i es presenta. Reconèixer on passa la cultura és també reconèixer el dret que hi passi. Això implica abordar el paper de la cultura en el reconeixement de noves centralitats, la defensa dels espais públics i la diversitat d’elements socioeconòmics entre contextos urbans i rurals com a condició fonamental per garantir els drets culturals.

### **Quan la cultura erosiona drets amb relació a les territorialitats**

- Reprodueix centralitats i concentra els recursos i la producció cultural en uns pocs nuclis urbans.
- No està disposada a acceptar que la mirada eurocèntrica no és la dominant, obviant altres epistemologies i formes de relació amb el territori.
- No reconeix la diversitat de contextos territorials ni els orígens dels processos culturals, invisibilitzant sabers, pràctiques i memòries locals.
- Manté la dicotomia cultura-natura o subjecte-objecte, negant les interdependències entre el cultural i el territorial.
- No assegura paisatges sans i sanadors, ni defensa l’ordenació territorial com a eina per garantir el dret a la cultura.
- Impedeix processos d’arrelament i de relació sostinguda entre la cultura i l’entorn, debilitant vincles i comunitats.
- Tracta la cultura com una mercaderia deslligada de la realitat territorial que l’acull.

### **Quan la cultura promou drets i obre camins de transició**

- Respecta i incorpora nocions de cultura no eurocèntriques.
- Enforteix vincles amb l’entorn a través de pràctiques que connecten llavors, menjars, músiques, paraules, pensaments i territoris.
- Impulsa l’hibridació rural i urbana, superant la dicotomia i reconeixent la potència cultural d’aquesta intersecció.
- Defuig la visió de la cultura com a centralitzada i aposta per la descentralització i la visibilització dels diversos contextos de creació.
- Reivindica el patrimoni immaterial vinculat a nocions com la vida bona o *buen vivir*.
- Activa laboratoris territorials per a l’assaig i el testatge de futurs propers, situant la cultura com a eina de planificació i imaginació territorial.
- Posa en valor la potència cultural de les pràctiques *site specific*, profundament arrelades en el lloc i el context.
- Reconeix que cada territori fa la seva cultura, amb les seves formes i ritmes.
- Reivindica les expressions de la comunitat d’un territori com a expressió cultural legítima i significativa.

## **Economies**

Les pràctiques culturals promouen la justícia i la sostenibilitat en termes socials, laborals i econòmics. Això implica reconèixer i afavorir una visió o perspectiva socioeconòmica dins l’àmbit cultural, garantint processos de creació i distribució justos i un accés equitatiu per al conjunt de la ciutadania.

### **Quan la cultura erosiona drets amb relació a les innovacions socioeconòmiques**

- Precaritza les condicions laborals de les professionals culturals, sense garantir drets ni reconeixement, sent molt rar fins i tot tenir contracte com a artista.
- No compta amb marcs legals que afavoreixin pràctiques laborals justes ni eines per a la transparència econòmica.
- Redueix la dimensió econòmica de la cultura al tant per cent del PIB, obviant models econòmics de la cultura més justos o pràctiques culturals no econòmiques.
- Utilitza i comunica les dades de manera parcial, sense fer-ne comprensibles els impactes socials i econòmics.
- Alimenta models econòmics que perpetuen desigualtats i no reverteixen econòmicament al territori ni als actors locals implicats.
- No contempla l’excepcionalitat de gestors culturals migrants sense els mateixos drets.

### **Quan la cultura promou drets i obre camins de transició**

- Pren de referència els principis de l’economia social i solidària.
- Genera constel·lacions entre sabers científics, tradicionals i emocionals, valorant la diversitat d’aproximacions.
- Genera entorns de recerca per promoure la cultura situada i revertir econòmicament al territori.
- Dignifica les condicions laborals de les professionals culturals, en garanteix els drets i els reconeixements.
- Reivindica el paper socioeconòmic de l’artesania, l’agroecologia i altres pràctiques vinculades a models de sostenibilitat i economia circular.
- Dona valor al Manifest *Fair Culture* i a pràctiques com la renda mínima o *Fair Play* per garantir drets laborals i econòmics.
- Reconeix que el procés de creació cultural té una dimensió econòmica que implica actors locals, comerç i dinamització territorial.
- Impulsa la cultura com a eina per entendre les injustícies i per imaginar nous models socioeconòmics dins dels límits del planeta.
- Promou indicadors alternatius de mesura d’impacte cultural basats en el benestar, els intangibles i el valor social i ecològic.
- Reforça la capacitat de la cultura per donar forma i emoció a realitats difícils d’explicar.

## **Béns comuns i cultura**

Les pràctiques culturals promouen la justícia social a través del reconeixement del dret a les pràctiques culturals i l’impuls de l’acció comunitària. Això garanteix que la ciutadania pugui desenvolupar les seves capacitats creatives i identitats culturals col·lectives mitjançant espais, recursos i coneixement compartits. Projectes on la cultura és un dret exercit per tothom i es comparteix com a patrimoni col·lectiu són fonamentals per arrelar la cultura als nostres pobles i ciutats.

### **Quan la cultura erosiona drets amb relació als béns comuns i la cultura comunitària**

- No hi ha una distribució justa dels recursos materials i econòmics necessaris perquè les comunitats puguin gestionar-los i fer cultura, reproduint així les desigualtats socials.
- Es negligeix la creació de marcs jurídics que reconeguin els béns comuns i les institucions comunals per gestionar-los.
- S’esborra la memòria col·lectiva, desmantellen els sabers, les pràctiques i les formes d’organització comunals, deslegitimant i invisibilitzant la cultura comunitària.
- Es desvinculen les pràctiques culturals de la resta de tasques necessàries per a la reproducció de la vida, relegant-les a una subcultura especialitzada.
- S’entén la cultura comunitària com una pràctica menor o subalterna, perdent el seu potencial polític i transformador.
- Es deslegitimen les pràctiques culturals de persones o col·lectius per raó del seu origen, gènere o classe social.

### **Quan la cultura promou drets i obre camins de transició**

- Reconeix que tota cultura és socialment produïda per al conjunt de la societat, i que té valor d’ús per a les mateixes comunitats com a part de la reproducció de la vida.
- Reivindica la cultura comunitària com a política, transformadora, capacitadora, permeable i oberta.
- Dona valor a l’acció comunitària com a assaig i construcció de presents i de visions de futur col·lectives i utopies compartides.
- Impulsa gestió comunal dels béns comuns facilitant recursos per a la seva participació.
- Empara dinàmiques espontànies i organitzades de resistència, suport mutu i solidaritat, que sostenen la vida i generen relats culturals propis.
- Reivindica la necessitat d’incorporar les comunitats dins els serveis i equipaments públics com a forma de garantir l’exercici dels seus drets culturals.
- Obre la reflexió sobre la relació entre el bé comú i el bé públic, i sobre la necessitat de nous referents comunitaris.
